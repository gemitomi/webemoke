<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>A szülésen innen és túl</title>

    <link rel="stylesheet" href="../CSS/blog_global.css">

    <!-- font awesome file link  ez az ikonokat hozza be-->
    <link rel="stylesheet" href="https://cdnjs.cloudflare.com/ajax/libs/font-awesome/6.4.0/css/all.min.css">



</head>
<body>
    

    <section class="section-blog-global">
        <div class="blog-global-container">
            <div class="blog-global-hero">
                <img src="../image/public-28-hero-a szulesen-innen-es-tul.png" alt="a szulesen innen es tul">
            </div>

            <div class="blog-global-face">
                <h2 class="blog-global-title">A szülésen innen és túl</h2>
                <div class="blog-global-profile-container">
                    <div class="blog-global-profile">
                        <div class="blog-global-img-container">
                            
                        </div>
                        <div class="blog-global-text">
                            <h3>Békés Emőke</h3>
                            <p>2009. február 17.</p>
                        </div>
                    </div>
                    <div class="blog-global-button">
                        <a href="#" class="blog-global-btn">Publikációim</a>
                    </div>
                </div>

                <div class="blog-globale-column">
                    <div class="blog-globale-img-container">
                        <img src="../image/public-28-a-szulesen-innen-es-tul.jpg" alt="a szulesen innen es tul">
                    </div>
                    <div class="blog-globale-text">
                        <p>
                            <b>Amikor egy pár a gyermekük megfoganása után találkozni szeretne velem, elsősorban a várandóssággal és a szüléssel kapcsolatos kérdéseire keresi a választ.</b>
                        </p>
                        <p>
                            A beszélgetéseink jelentős részében ezért tehát erről az időszakról van szó, de a szülés közeledtével megpróbálom a figyelmüket egy kicsit a gyermekágyas hetek, hónapok történései felé is irányítani.
                        </p>
                        
      
                    </div>
                </div>
                <p>
                    <b>Miért érzem ezt fontosnak?</b>
                </p>
                <p>
                    Az első gyermek érkezése minden pár életébe jelentős változásokat hoz. Ha eddig ketten voltak, most válnak családdá, ami egy felelősségteljes és egy életre szóló új szülői szerep vállalását is jelenti. A szülővé válás az egyik legnagyobb változást hozza az emberi élet során, és eközben jelentős hatást gyakorol magára a párkapcsolatra is.
                </p>
                <p>
                    A pszichológia ezt a változást természetes életkrízisnek tartja, hiszen a gyermek születése az egyik legtermészetesebb velejárója az életnek. Ugyanakkor fokozott érzékenység, sérülékenység lehet jellemző átmenetileg, mivel sok új elvárásnak, feladatnak és szerepnek kell megfelelniük az immár szülővé vált házastársaknak.
                </p>
                <p>
                    A baba megszületésével például megváltozik a szülők életritmusa. Alkalmazkodni kell a kisbaba igényeihez, napirendjéhez és különösen az első hónapokban, amíg ez nem egy kiszámítható rendszer szerint alakul, állandó 24 órás készültséget jelent. Kevesebb idő jut egymásra, és fáradtabbá, kimerültebbé válhatnak a szülők.
                </p>
                <p>
                    A leendő anyákban és apákban az a kérdés is felmerülhet, hogy vajon jó szülők lesznek-e?
                </p>
                <p>
                    Sokan a várandósság hónapjaiban gondolják át azt, hogy milyen mintákat kaptak otthonról, vajon mi az, amit ebből szeretnének megtartani, és mi az, amit biztosan nem. Felidéződnek az emlékek arról, hogy egyes helyzetekben miként nevelték őket és mérlegelni kezdik, hogy ők mit tennének majd hasonló helyzetben.
                </p>
                <p>
                    A hozott, gyermekkori élmények meghatározó alapot képeznek.
                </p>
                <p>
                    Ha valakinek jó és szép volt a gyerekkora, szerették és elfogadták, azonosulási mintái nyomán könnyebben tesz szert ezekre a tulajdonságokra és érzésekre, és örömmel adja tovább ezeket párjának, gyerekeinek, környezetének, de természetesen, ha nem ilyen környezetben nőtt fel, az még nem jelenti azt, hogy nem lesz jó szülő.
                </p>
                <p>
                    Sok feszültséget lehet elkerülni azzal, ha megbeszéljük a párunkkal azt, hogy melyek azok a közös tevékenységek, amelyeket igyekszünk majd a baba megszületése után is megtartani (pl. rendszeres találkozás a barátainkkal), és mi az, amiket egy időre el kell engednünk. A bennünk zajló változások mellett figyeljünk a párunkra is, és hallgassuk meg arról, hogy ő hogyan készül az apaságra, milyen gondolatok foglalkoztatják, mit érez az új életszakasz küszöbén?
                </p>
                <p>
                    Érdemes arra is gondolni, hogy nagyszülővé válni sem mindig könnyű. Ma már sokan még aktívan dolgoznak, amikor az első unokájuk megszületik, így az anyák kevésbé számíthatnak a szülői segítségre, a nagyszülők pedig olykor nehezebben tudnak megfelelni ennek a szerepnek a munka mellett. Egyre ritkábban találhatóak ma már olyan családok, ahol több generáció él együtt, és ahol a mindig mosolygós, sütemény illatú nagyi bármikor ráér.
                </p>
                <p>
                    Ha a várandósság időszakában a leendő anya tud beszélgetni a saját anyukájával arról, hogy őt hogyan várták, milyennek élték meg a megszületését, milyen örömök és nehézségek adódtak a nevelése kapcsán, nagyon meghitt, és a kapcsolatukat elmélyítő percekkel ajándékozhatják meg egymást.
                </p>
                <p>
                    A gyermekágyas időszakra készülve jó néhány praktikus kérdés is átgondolást érdemel.
                </p>
                <p>
                    Ki fog nekünk segíteni, ha hazamegyünk a kórházból? Számíthatunk-e a nagyszülőkre? Mikor jön az anyukám és mikor az anyósom? Mit szeretnék kérni tőlük? Napközben jönnek majd vagy nálunk is fognak aludni? Otthon tud-e maradni az első hetekben velem a párom? Ki fog meleg ételről gondoskodni? Ki fog bevásárolni?
                </p>
                <p>
                    Tájékozódtunk-e arról, hogy milyen szemléletű a gyermekorvosunk? Tudjuk-e, hogy mikor számíthatunk majd a védőnő látogatására és segítségére? Kit érhetünk el, ha kérdéseink vannak a kisbaba ellátásával kapcsolatban? Kiben bízunk ilyen kérdésekben?
                </p>
                <p>
                    Természetesen sok olyan tényező lehet ezeken kívül, amire nem gondolunk előre, vagy talán nem is megtervezhető.
                </p>
                <p>
                    De ha szánunk kellő időt még a szülésen innen arra, hogy számba vegyük, milyen változások várhatók a szülésen túl, sokat tehetünk azért, hogy nyugodt körülmények között illeszkedhessen be a kis jövevény a családi kapcsolatrendszerbe.
                </p>

                <p>
                    <a href="https://nlc.hu/baba/20090217/a_szulesen_innen_es_tul/">https://nlc.hu/baba/20090217/a_szulesen_innen_es_tul/</a>
                </p>
            </div>

            <div class="blog-global-tags">
                <p>Címkék:</p>
                <a href="#">Olvasnivalók</a>
                <a href="#">Publikációim</a>
            </div>
        </div>
    </section>



</body>
</html>
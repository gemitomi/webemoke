<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Lehet eleget beszélni a szülésről? – 1. rész</title>

    <link rel="stylesheet" href="../CSS/blog_global.css">

    <!-- font awesome file link  ez az ikonokat hozza be-->
    <link rel="stylesheet" href="https://cdnjs.cloudflare.com/ajax/libs/font-awesome/6.4.0/css/all.min.css">

</head>
<body>
    

    <section class="section-blog-global">
        <div class="blog-global-container">
            <div class="blog-global-hero">
                <img src="../image/blog-19-hero-lehet-eleget-beszelni a szulesrol-1.png" alt="lehet-eleget-beszelni-a-szulesrol-1">
            </div>

            <div class="blog-global-face">
                <h2 class="blog-global-title">Lehet eleget beszélni a szülésről? – 1. rész</h2>
                <div class="blog-global-profile-container">
                    <div class="blog-global-profile">
                        <div class="blog-global-img-container">
                            
                        </div>
                        <div class="blog-global-text">
                            <h3>Békés Emőke</h3>
                            <p>2012. november 28.</p>
                        </div>
                    </div>
                    <div class="blog-global-button">
                        <a href="#" class="blog-global-btn">Blog</a>
                    </div>
                </div>

                <div class="blog-globale-column">
                    <div class="blog-globale-img-container">
                        <img src="../image/blog-19-lehet-eleget-szeszelni-a-szulesrol-1.jpg" alt="lehet-eleget-beszelni-a-szulesrol-1"/>
                    </div>
                    <div class="blog-globale-text">
                        <p>
                            Minivilág, 2012. november 24.
                        </p>
                        <p>
                            <i>Korábban a szülő nőt tapasztalt asszonytársak segítették a gyermek világra hozatalának nehéz óráiban. A közösség nőtagjai a bába felügyelete mellett bátorították, biztatták a vajúdót. A közös női bölcsesség ösztönös tudásának és erejének védőhálóját vonták az ilyenkor sebezhető társuk köré. Manapság is sokan vágynak hasonló élményekre, segítő kézre, bizalomra és nyugodt szülésre. Azt gondolom, nem lehet eleget beszélni a témáról. Szakértőnket, Békés Emőke szülésfelkészítő és családkísérő dúlát kérdeztük élményeiről, tapasztalatairól, a jelenről és a jövőről.</i>
                        </p>

                    </div>
                </div>

                <p>
                    <b>A szülésről, a születésről nem lehet eleget beszélni. Mesélsz nekünk arról, hogy mi a küldetésed, a munkád legfontosabb céljai?</b>
                </p>
                <p>
                    Két fő célkitűzésem van a hivatásom gyakorlása során. Az egyik az, hogy minél több szülőnek segítségére lehessek abban, hogy a gyermekük biztonságban, meghitt körülmények között, a lehető legnagyobb háborítatlanságban érkezhessen a világra. Mivel 11 éve kórházban kísérek szüléseket, ezt még nagyobb feladatnak tekintem, mintha otthoni szüléseknél lennék jelen. Tisztában vagyok a szülészeti protokollokkal, az egyes beavatkozások szükségességével, ugyanakkor a kockázataival is. Ismerem a szülésznők és a szülészorvosok munkáját megnehezítő tényezőket, és látom a személyiségük sokféleségét, tapasztalom a hazai egészségügy jelenlegi igen komoly problémáit, de mélyen hiszek abban, hogy a szülés nagyon intim és érzelmekkel teli esemény, amelynek kísérésénél a egyik legfontosabb segítő erő az emberség. Úgy gondolom, hogy minden nehézség ellenére is ez minden egyes családnak és megszülető kisbabának jár.
                </p>
                <p>
                    A másik fő vonal is ebből következik. Szeretném, ha az egészségügyben nem csak megismernék, hanem el is ismernék a munkánkat. Ha megértenék a szülészorvosok és a szülésznők, hogy nem elvenni akarjuk a munkájukat, nem beleszólni a szülés szakmai kísérésébe, nem az anyák helyett akarunk dönteni, hanem valami olyat viszünk a szülőszobára, amit ők a legjobb igyekezetük mellett sem tudnak megadni. A személyre szabott, megszakítás nélküli gondoskodást ugyanis ma a XXI. századi szülészeti ellátás legfontosabb elemének tartják.
                </p>
                <p>
                    <i>„Nem az anyák helyett akarunk dönteni”</i>
                </p>
                <p>
                    <b>Hogyan válik valaki dúlává?</b>
                </p>
                <p>
                    Sokféle indíttatásból válhat egy nő dúlává. Vannak olyan nők, akik saját szüléseik szép élménye kapcsán szeretnének kismamákat is segíteni, vagy éppen negatív tapasztalataik sarkallják őket arra, hogy más nőknek segítsenek elkerülni hasonlót, és az is megesik, hogy olyan nők, akiknek nincsen még gyermekük, őszinte csodálatot és elhivatottságot éreznek a szülés-születés iránt. Az általam szervezett és vezetett dúla továbbképzésen aztán sokat tanulnak a szülésről elméletben, és rengeteg gyakorlati ismeretre tesznek szert arról, hogyan segíthetnek a várandós nőknek, a vajúdó kismamáknak és a szoptató anyukáknak, hogyan bánjanak a kisbabákkal és hogyan támogassák az apukákat. Bár jól átlátják a szülés alatti testi, fizikai történéseket, egészségügyi képzettséget nem szereznek, hiszen a dúla laikus segítő, a fiziológiás-élettani történések követése a szülésznő feladata, s az esetleg felmerülő problémákat a szülész-nőgyógyász orvosolja.
                </p>
                <p>
                    <b>Milyen megható élményeid voltak az elmúlt időszakban?</b>
                </p>
                <p>
                    Nagyon nehéz lenne néhányat megemlíteni, mert minden szüléskísérés meghat. Csodálatos dolog látni, amikor a vajúdó nő és a párja mély szerelemben élik meg a gyermekük születésének óráit. Ismerve a párok történetét tudni azt, hogy amikor egy kisbabájuk kibújik, milyen sok sérülés, múltbéli trauma, kétség, félelem, fájdalom foszlik semmivé vagy gyógyul meg. Nem lehet megszokni azt a megtiszteltetést sem, amit annak a megtapasztalása jelent, hogy milyen őszinteséggel és bizalommal fordulnak hozzám a leendő anyák és az apák.
                </p>
                <p>
                    <b>Mi volt a legfrissebb élményed?</b>
                </p>
                <p>
                    A legfrissebb élményem nemrég történt velem. A Békés Dúlakör dúlái párokban dolgoznak, felkészülve az olyan esetekre, hogy ha esetleg a szülők által felkért dúla megbetegszik, legyen helyettese. Ez utóbbi eset nagyon ritkán fordul elő, de most ez történt. A dúlai munkám során így most kerültem először olyan helyzetbe, hogy a dúlatársam egy már megindult vajúdásban lévő mamát adott át nekem. Csodálatos volt az, ahogyan ez az anya elfogadott engem és a támogatásomat, és látni, ahogy az apa bizalma szinte percek alatt felépül irányomba. Ez rendkívül fontos tényező, hiszen a vajúdás kimenetelét alapvetően befolyásolja a bizalom és a biztonságérzet megléte vagy éppen hiánya.
                </p>
                <p>
                    A kisbaba megszületése után a szülők arra kértek, hogy még jó néhány órát töltsek velük együtt a gyermekágyas osztályon. Mivel az apának a kora esti órákban el kellett menni egy rövid időre, az anya pedig nagyon kimerült volt a szülés után, így elaludt, néhány órán át én tarthattam a kisbabát a karjaimban. Egészen lenyűgöző élmény volt a pár órás éber, szemlélődő újszülöttel beszélgetni, majd lassan álomba ringatni. Fantasztikus volt érezni a baba és a szülők bizalmát is, ahogy rám bízták magukat úgy, hogy alig néhány órával előbb ismertek csak meg.
                </p>
                <p>
                    <i>Folyt. köv.</i>
                </p>





                
            </div>

            <div class="blog-global-tags">
                <p>Címkék:</p>
                <a href="#">Olvasnivalók</a>
                <a href="#">Blog</a>
            </div>
        </div>
    </section>
</body>
</html>